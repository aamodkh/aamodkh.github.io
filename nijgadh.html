<!DOCTYPE html>
<html>
<head>
	<title>Nijgadh Airport</title>
</head>
<body>
<div style="margin: 30px;">
	<h2 style="text-align: center;">निजगढ विमानस्थल: सेतो हात्ती वा विकासको रथ तान्ने घोडा?</h2>
	<p style="text-align: justify; margin: 10px 30px 10px 30px;">अहिले भैरहवा स्थित गौतम बुद्ध अन्तर्राष्ट्रिय विमानस्थलको निर्माणकार्य अन्तिम चरणमा पुगेको छ। भौतिक तर्फको काम सम्पन्न भएर प्राविधिक उपकरणहरूको जडानको काम धमाधम भइरहेको छ। उता पोखरा अन्तर्राष्ट्रिय विमानस्थलको निर्माणको रफ्तार समेत सन्तोषजनक छ। तर निजगढमा निर्माण हुने भनिएको देशकै सबैभन्दा ठूलो विमानस्थलको प्रगति भने लगभग शुन्य नै छ। त्यसो त निजगढ विमानस्थलको आवश्यकता र औचित्यको विषय विवादरहित छैन। यस सम्बन्धमा अझै पनि बेलाबेलामा बहस र छलफल भने भइरहेका छन्। </p>
	<p style="text-align: justify; margin: 10px 30px 10px 30px;">
		निजगढ विमानस्थलको पक्षमा बहस गर्ने पुर्वाधारविधहरुको विश्लेषणलाई आधार मान्ने हो भने भैरहवा र पोखरामा अन्तर्राष्ट्रिय विमानस्थलको आवश्यकता नै थिएन। त्यसको साटो निजगढकै विमानस्थललाई प्राथमिकतामा राखेर निर्माण कार्य अगाडि बढाउनुपर्ने थियो। तर अर्को समूहले भने निजगढ विमानस्थललाई पर्यावरणमा अपुरणीय क्षति पुर्याउने सेतो हात्तीको संज्ञा दिएका छन्।
	</p>
	<p style="text-align: justify; margin: 10px 30px 10px 30px;">
		 यसरी बौद्धिक वर्गले नै यसको पक्ष र विपक्षमा वहस गरिरहँदा आम जनतालाई भने यस परियोजनाको फाइदा र बेफाइदा के-कस्ता छन् भनेर बुझ्न निकै कठीन परेको छ। यसै कठिनतालाई चिर्न एकपटक दुवै पक्षको तर्कहरूलाई विचमा बसेर विश्लेषण गरौँ।
	</p>
	<h3>पक्षबाट हेर्दा </h3>
	<p style="text-align: justify; margin: 10px 30px 10px 30px;">
		वि. स. २०७१ साल फागुन २० गते टर्किस एयरलाइन्सको एयरबस ३३० त्रिभुवन विमानस्थलको धावनमार्गबाट उछिट्टिएर नजिकैको घाँसेमैदनमा अड्किएको थियो। यो दुर्घटनाले गर्दा हवाई सेवा लगभग ४ दिनका लागि बन्द भयो र करिब ८० हजार यात्रुहरु अलपत्र परे। यसले नेपालमा कम्तीमा दुईवटा धावनमार्ग भएको अर्को विमानस्थलको आवश्यकतालाई समेत अगाडि ल्यायो र निजगढ विमानस्थलको औचित्यलाई अझ मजबुत बनायो।
	</p>
	<p style="text-align: justify; margin: 10px 30px 10px 30px;">
		दोस्रो, पर्यटन नेपालको आर्थिक विकासको मेरुदण्ड हो। कोरोना संक्रमणलाई विर्सने हो भने देश राजनीतिक स्थिरता कायम भएर आर्थिक विकासमा अगाडि बढेसँगै पर्यटन उद्योग पनि क्रमशः फस्टाउँदै गएको छ। तर पर्यटकहरुको संख्यामा हुने वृद्धिलाई त्रिभुवन विमानस्थल एक्लैले धान्न असम्भव छ। साथै, युरोप तथा पुर्वी एसियाका पर्यटकहरुको संख्यामा वृद्धि गर्नका लागि पनि त्यो क्षेत्रका देशहरूबाट नेपालमा सिधा उडान अपरिहार्य छ। यी सबै कुराहरूलाई मध्यनजर गर्दा निजगढ विमानस्थल पर्यटन उद्योगको लागि समेत एकदमै जरुरी देखिएको छ।<br><br> 
तेस्रो, काठमाडौं-तराई द्रुतमार्ग निर्माण भएपश्चात काठमाडौं र निजगढ बिचको सडकदुरी जम्मा एक घण्टामा झर्ने छ। त्रिभुवन विमानस्थलमा बढेको चाप र यसको विस्तारमा देखिएका समस्याहरुले पनि राजधानीबाट नजिकैको स्थानमा एउटा अन्तर्राष्ट्रिय स्तरको विमानस्थलको आवश्यकता घाम जत्तिकै छर्लङ्ग छ। यो आवश्यकता पुर्ति गर्ने उपाय निजगढ विमानस्थलको निर्माण मात्र हो। <br><br>
त्यसैगरी, नेपालमा उत्पादन हुने जडिबुटी एवम् क्रिषिजन्य वस्तुहरुलाई तेस्रो मुलुकहरुमा निर्यात गर्न कार्गो जहाजहरुको आवश्यकता पर्दछ। यस्ता जहाजहरूले औध्योगिक कच्चा पदार्थ तथा मेसिनरी वस्तुहरुको आयातमा समेत सहजता प्रदान गर्न सक्छन्। तर, हाल सञ्चालनमा रहेको त्रिभुवन अन्तर्राष्ट्रिय विमानस्थल वा निर्माण भइरहेका भैरहवा र पोखरा तथा प्रस्तावित विराटनगर विमानस्थल समेत त्यस्ता जहाजहरूलाई सेवा प्रधान गर्न सक्षम छैनन्। यस हिसाबले पनि निजगढ विमानस्थल अत्यन्त जरुरी देखिन्छ। <br><br>
जहाँसम्म यसले पर्यावरणीय क्षेत्रमा क्षति पुर्याउने तर्क छ, निजगढ विमानस्थल पक्षका विशेषज्ञहरु यसलाई मान्न तयार छैनन्। सरकारी तथ्याङ्कका अनुसार नेपालको करिब ४४ प्रतिशत क्षेत्रफल वनजंगलले ढाकेका छन्। तर, देशको कुल ग्राहस्थ उत्पादनमा वनक्षेत्रको योगदान लगभग शुन्य छ। हाम्रो जस्तो सानो क्षेत्रफल ओगटेको देशले लगभग आधा जति क्षेत्रमा वन राख्ने र त्यहाँबाट केही फाइदा नलिने हो भने यसले आर्थिक विकासमा ठूलो धक्का पुर्याउँदछ। साथै, हाम्रो देशको कुल कार्बन उत्सर्जन पनि नगन्य छ। हामीले उत्पादन गरेको कार्वनको तुलनामा हामीले संरक्षण गरेको वन क्षेत्र एकदमै धेरै छ। यस हिसाबले देशको आर्थिक विकासको रथ डोर्याउने यो विमानस्थलको लागि २५ लाख रुख कटान गर्न हामी तयार हुनुपर्ने तर्क उनीहरूको छ।<br><br>
	</p>
<h3>विपक्षबाट हेर्दा </h3>	
<p style="text-align: justify; margin: 10px 30px 10px 30px;">
पहिलो, निजगढबाट करिब एक घण्टाको हवाई दुरीमा इन्दिरा गान्धी अन्तर्राष्ट्रिय विमानस्थल (दिल्ली) पर्दछ, जुन एसियाकै उत्कृष्ट मध्येको एक हो। दिल्ली एक्लैको जनसंख्या करिब पुरै नेपालको जनसंख्या जति छ। त्यसमाथि भारतको राजधानी। त्यसैले, मानिसको आवतजावतलाई आधार बनाउदा समेत कुनै पनि अन्तर्राष्ट्रिय उडानले दिल्ली छोडेर निजगढ विमानस्थललाई ट्रान्जिटको रुपमा प्रयोग गर्ने आधार छैनन्। यसले गर्दा अन्तर्राष्ट्रिय उडानहरूको ट्रान्जिट प्वाइन्ट बन्न निजगढलाई सहज छैन।<br><br>
दोस्रो, नेपालको आन्तरिक स्थितिलाई हेर्ने हो भने पनि फास्टट्रयाक निर्माण सकिन साथ काठमाडौं र निजगढको दुरी जम्मा १ घण्टाको हुनेछ । अहिले यही सडकको निर्माणलाई आधार मानेर निजगढ विमानस्थलको महत्व रहेको भनेर वहस हुने गर्दछ। तर फास्टट्रयाकले काठमाडौंबाट निजगढको दुरीलाई मात्र घटाउने होइन। त्यसपश्चात, निजगढबाट काठमाडौं समेत एक घण्टामै पुग्न सकिने छ। के एक घण्टाको सडक दुरीमा हामीलाई दुईवटा अन्तर्राष्ट्रिय विमानस्थल साच्चै आवश्यक छन् र? विपक्षका वुद्दिजिवीहरुले यस प्रश्नलाई समेत विशेष जोड दिएका छन्।<br><br>
जहाँसम्म त्रिभुवन अन्तर्राष्ट्रिय विमानस्थलले चाप धान्न नसक्ने कुरा छ, पोखरा र गौतम बुद्ध अन्तर्राष्ट्रिय विमानस्थल सञ्चालनमा आउनसाथ काठमाडौंको चाप स्वतः घट्ने छ। त्यसैले हवाई चाप समेत हाम्रो भावी समस्या होइन। उता विराटनगरमा पनि क्षेत्रिय अन्तर्राष्ट्रिय विमानस्थलको काम अगाडि बढिसकेको छ। यस अर्थमा, निजगढ विमानस्थल पुर्वी तराईका लागि समेत खासै आवश्यक छैन।<br><br>
देशको पर्यटन उद्योगलाई हेर्ने हो भने नेपालमा विशेषतः दुई प्रकारका पर्यटकहरुले भ्रमण गर्दछन्। पहिलो, प्राकृतिक सौन्दर्य रुचाउने पर्यटकहरु जसलाई निजगढ विमानस्थलको खासै आवश्यकता पर्दैन। यसैपनि नेपालमा प्राकृतिक पर्यटनको लागि पोखरा र काठमाडौं विमानस्थलनै पायक पर्दछन्। पुर्वी नेपालको पर्यटनलाई समेत आधार मानेर हेर्ने हो भने विराटनगर विमानस्थलनै निजगढ भन्दा महत्वपूर्ण हुन आउँछ। दोस्रो, धार्मिक पर्यटक, जसले स्वतः काठमाडौं र भैरहवालाई बढी महत्व प्रधान गर्दछन्। यो तथ्यलाई आधार मानेर हेर्दा पनि निजगढ विमानस्थलले वास्तवमा कुन प्रकारका यात्रुलाई सेवा प्रदान गर्ने हो भन्ने विषय एकदमै अस्पष्ट देखिएको छ।<br><br>
जति जति समय वित्दै जान्छ, निजगढ विमानस्थलले दिने फाइदा भन्दा घाटा बढि देखिदै जानेछन्। देशकै सबैभन्दा घना जंगल भएको ठाउँमा बन्न आटेको विमानस्थलले अहिले त केही लाख रुखहरुलाई मात्र असर पर्ने देखिएको छ। तर विमानस्थलमा स्वभाविक रुपमा हुने ध्वनि प्रदूषणले त्यहाँ वरिपरि बस्ने वन्यजन्तुको वासस्थान नै मासिने खतरा छ। त्यसपछि हुने उनीहरुको अस्वभाविक बसाइ सराइले वन्यजन्तु र मानिस विचको द्वन्द्वलाई समेत बढाउदै लैजाने देखिन्छ। 
</p>
<h3>समग्रमा, </h3>
<p style="text-align: justify; margin: 10px 30px 10px 30px;">
	देशमा एउटा भरपर्दो अन्तर्राष्ट्रिय विमानस्थल अनिवार्य छ। यसमा दुई मत नै छैन। त्यस्तो विमानस्थलले युरोप र पुर्वी एसियाबाट नेपालमा सिधा उडान सञ्चालन गर्ने प्राविधिक बाटो पनि खुल्ला गर्छ। तर त्यसको लागि नयाँ विमानस्थल थप्नुभन्दा गौतम बुद्ध अन्तर्राष्ट्रिय विमानस्थललाई नै स्तरउन्नती गरेर निजगढ जस्तै बनाउन सकिन्छ कि भनेर अध्ययन हुन जरुरी देखिएको छ।<br><br>

केही वर्ष अगाडिसम्म निजगढ विमानस्थल अपरिहार्य जस्तो देखिन्थ्यो किनभने त्यसबेला काठमाडौं विमानस्थलको विकल्प अत्यावश्यक भइसकेको थियो। त्यो अवस्थालाई हेर्दा, निजगढ विमानस्थलमा घाटा र नाफाको तुलना गर्न मिल्दैन थियो। तर काठमाडौं र भैरहवाका साथै विराटनगर र पोखरा समेतमा अन्तर्राष्ट्रिय विमानस्थल सञ्चालनमा आएपछि निजगढ विमानस्थलको सान्दर्भिकता कति बाँकी रहला? यसको सान्दर्भिकता सावित गर्नका लागि पोखरा र गौतम बुद्ध अन्तर्राष्ट्रिय विमानस्थललाई कोमामा पुर्याउन पनि युक्ति सङ्गत हुदैन। यो कोणबाट समेत यसको निर्माणले हुने फाइदालाई घाटाले उछिन्दै गएको देखिन्छ। तर पोखरा, काठमाडौं, विराटनगर र भैरहवा यात्रुवाहक जहाजका लागि उपयुक्त भएपनि कार्गो जहाजहरुका लागि भने उचित विकल्प होइनन्। यसअर्थमा, कार्गो जहाजहरुका लागि रहने शुन्यतालाई मेटाउन पनि अत्यन्तै जरुरी छ।<br><br>
तसर्थ, यस विमानस्थललाई सेतो हात्तीको साटो विकासको रथ डोर्याउने घोडा बनाउनका लागि निर्माण कार्य अगाडि बढाउनुभन्दा अगाडि सरोकारवाला निकायले अहिलेको ताजा स्थितिको विश्लेषण र हाल निर्माण भइरहेका र निर्माणको चरणमा रहेका अन्य अन्तर्राष्ट्रिय विमानस्थलहरुको अस्तित्वलाई अध्ययन गर्न अपरिहार्य देखिएको छ। <br><br>
हामीलाई निजगढमा बन्ने भनिएको जस्तै विमानस्थल अतिनै जरुरी छ। तर विकल्प भेट्न सकिन्छ भने यति धेरै रुखकटान गरेर तथा वन्यजन्तुहरुको वासस्थान मासेर निजगढमा नै किन बनाउने भन्ने कुराको चाहिँ विना पुर्वाग्रह घनिभुत छलफल हुन त्यतिनै जरुरी छ, जति जरुरी विमानस्थल छ।<br><br>
बाकी विश्लेषणको जिम्मा पाठकहरुलाई नै।<br><br>

लेखक: आमोद खतिवडा<br>
khatiwadaaamod@gmail.com

</p>
</div>
</body>
</html>